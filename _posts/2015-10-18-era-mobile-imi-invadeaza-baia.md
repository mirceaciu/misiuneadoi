---
layout: post
title:  "baia"
date:   2016-10-04 11:27:56 -0700
categories: jekyll update
---

Baia. Locul acela tainic bănuit a fi leagănul gândurilor mărețe. Mulți recunoaștem că acolo, în acel loc intim, probleme ce ne presează subconștientul iși găsesc rapid rezolvarea. Uneori soluțiile apar brusc chiar și pentru probleme de care am uitat. Tot aici apar idei mărețe de afaceri, scenarii nemaiauzite și cele mai originale melodii.


Însă puțini s-au întrebat: de ce este locul acesta atât de special? În primul rând este intim, rezervat persoanei ce îi trece pragul. În al doilea rând este lipsit de distracții. Oala de mâncare nu ne invită constant să o supraveghem, așa cum se întâmplă în bucătărie.
<!--more-->


<img class="post-image" src="/assets/img/post/android-baie/ab-1.png" alt="smart-phone"/>

Televizorul nu ne atrage așa cum se întâmplă în sufragerie. Internerul nu ne agăță așa cum se întâmplă în confortul dormitorului. În baie suntem noi și gândurile noastre. Mintea este o mașină extraordinară ce procesează continuu informațiile primite din mediul în care trăim. În momentul în care încetăm să o plictisim cu ecranenele noastre colorate sau problemele de la muncă ea începe să sape în subconștient de unde scoate tot felul de minuni.
Din nefericire lucrurile încep să se schimbe iar baia, ca loc sacru al gândirii, este amenințată cu dispariția.
Continua expansiune a dispozitivelor mobile nu face excepții iar internetul și jocurile manevrate cu degetul pe ecranul tactil au invadat ceea ce odinioară era un loc intim și tăcut. Aducând un asemenea dispozitiv în baie reușim să sechestrăm mintea în lumea pixelilor atot-colorați, ea nu mai are ocazia să zburde liberă printre sinapsele neuronilor.
Privesc trist expansiunea acestui fenomen căruia îi rezist în continuare. Mă alină faptul că dușul încă nu a cedat micilor aparate, deși technologii de genul celor “rezistente la apă” îi bombardează zidurile cu bombe de clipuri virale și imagini cu pisici.
